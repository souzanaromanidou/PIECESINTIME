---
layout: "post"
title: "ergasia---"
date: "2019-09-27 18:24"
---
#Περίληψη
Η συγκεκριμένη εργασία αποτελείται από θεωρητικό και πρακτικό μέρος. Είναι η δημιουργία ενός βίντεο που παραπέμπει σε ζωγραφικό κάδρο. Για αυτό τον λόγο στην εργασία τίθενται θέματα όπως ο χώρος, ο χρόνος, η κίνηση, το κάδρο και η αφήγηση.  Τέλος γίνεται παραλληλισμός της θεωρίας με την δημιουργία του συγκεκριμένου έργου αλλά και προτάσεις για την εξέλιξη του.
#Περιγραφή
Το συγκεκριμένο βίντεο αποτελείται από πολλά μικρότερα βίντεο. Στόχος ήταν η δημιουργία μίας εικόνας, ενός όλου μέσα από την ένωση των διαφορετικών τμημάτων. Το συγκεκριμένο βίντεο αποτελεί μία πρώτη πειραματική προσέγγιση στην δημιουργία ενός κάδρου και ενός χώρου μέσα από το μοντάζ. Πιο συγκεκριμένα προσπάθησα να δημιουργήσω μέσα από πολλά βίντεο ένα κινούμενο κάδρο που να παραπέμπει σε ζωγραφικό πίνακα. Το κάθε βίντεο αποτελεί ένα αντικείμενο ξεχωριστά που βάζοντας το δίπλα σε άλλα δημιουργεί μία συνοχή και μία συγκεκριμένη αφήγηση.  Επιπλέον η κίνηση του βίντεο είναι πολύ αργή με στόχο να αποδώσει μία στατικότατα παραπέμποντας  περισσότερο σε πίνακα. Η αφήγηση του βίντεο εξελίσσεται χωρίς να υπάρχει κάποια κορύφωση μέσα από την κίνηση της κάμερα και την αλλαγή των τυχαίων στιγμιότυπων που απλώθηκαν στον χώρο μέσα από το μοντάζ.
Το βίντεο έχει δημιουργηθεί ώστε να αποτελεί ένα όλον μέσα από την χρωματική συνέχεια που δημιουργείται. Παρόλο που το έργο βασίζεται σε ένα κλειστό κάδρο συμπεριλαμβάνει την κίνηση μέσα σε ένα συγκεκριμένο χρονικό διάστημα. Το κάθε βίντεο έχει την δική του σχέση με τον χρόνο και την κίνηση γιατί παρότι έχουν ανοίξει σε ίση διάρκεια στον χρόνο διαφοροποιούνται ποιοτικά με την κίνηση της κάμερα και το περιεχόμενο τους.  
Για την δημιουργία του βίντεο έγινε η καταγραφή υφών και μοτίβων με συγκεκριμένα χρώματα. Στην συνέχεια τοποθετήθηκαν με συγκεκριμένη χρωματική σειρά το ένα δίπλα στο άλλο ώστε να δημιουργηθεί ένα ενιαίο βίντεο.
Επιρροή
Ένα από τα έργα που αποτέλεσαν αναφορά για την δημιουργία του συγκεκριμένου βίντεο ήταν η φωτογραφία The Rhine II' του Andreas Gursky, 1999. Η εικόνα προβάλει ένα ποτάμι έξω από το Ντίσελντορφ. Στην φωτογραφία μπορούν να αποδοθούν δύο έννοιες μία ρεαλιστική, που είναι  η φωτογραφία ενός ποταμιού και μία αφαιρετική, που είναι οι οριζόντιες γραμμές διαφορετικού πάχους μέσα σε ένα κάδρο. Το τελικό αποτέλεσμα της φωτογραφίας είναι επεξεργασμένο.  Πιο συγκεκριμένα ο δημιουργός της φωτογραφίας αφαίρεσε σημεία από την θέα που ο ίδιος απολάμβανε, ώστε να δημιουργήσει μία εικόνα με το υλικό που επιθυμούσε.  Με αυτό τον τρόπο απέδωσε στην φωτογραφία μία πιο ξεκάθαρη έννοια της φόρμας. Η ιδέα του πλησιάζει περισσότερο την αντίληψη του Πλάτωνα για τον  ιδεατό και όχι αισθητό κόσμο. Η συγκεκριμένη φωτογραφία μέσα από την απλότητα της οδηγεί σε πιο αφαιρετικές έννοιες. (Taylor, 2004)
https://www.tate.org.uk/art/images/work/P/P78/P78372_9.jpg
#Εικόνα 1. The Rhine II' ,Andreas Gursky, 1999
Άλλοι καλλιτέχνες οι οποίοι αποτέλεσαν σημείο αναφοράς για την δημιουργία του βίντεο είναι ο Hans Hofmann, ο Mark Rothko και ο Barnett Newman. Το κοινό και των δύο τελευταίων είναι οι οριζόντιες και οι κάθετες γραμμές που χρησιμοποιούσαν για να δομήσουν του πίνακες τους.  Παράλληλα ο Hofmann χρησιμοποιούσε τα τετράγωνα για να δημιουργήσει την αίσθηση του χώρου μέσα στο κάδρο. (Gallery label, 2004)


#Θεωρία
Αφήγηση-αντικείμενο
 Στην Ποιητική του Αριστοτέλη συναντάμε τόσο την τραγωδία που είναι η μίμηση πράξεων με μεγάλη σοβαρότητα όσο και την επική ποίηση η οποία παρακολουθεί την τραγωδία όμως έχει την μορφή της αφήγησης. Μία άλλη σημαντική διαφορά σε αυτά τα δύο είναι η χρονική εξέλιξη των πραγμάτων. Η τραγωδία τοποθετείται σε συγκεκριμένο χρονικό πλαίσιο ενώ η επική ποίηση παρεκκλίνει από αυτό. (ΑΡΙΣΤΟΤΕΛΗΣ, 2008)  Ο χρόνος αποκτά νόημα για τον άνθρωπο όταν τοποθετείται σε μία αφήγηση και παράλληλα η αφήγηση αποκτά ολοκληρωτικό νόημα όταν τοποθετείται σε μία προσωρινή ύπαρξη. Μέσα από την αφήγηση οργανώνεται ο χρόνος. Η πλοκή και ο μύθος δομούνται μέσα από ένα κείμενο που παίρνει την μορφή μια αφήγησης. Ουσιαστικά η επιλογή και τοποθέτηση των πράξεων που εξιστορούνται. H πλοκή είναι η μίμηση των πράξεων της πραγματικής ζωής, παρόλο που στην συγκεκριμένη περίπτωση αναφερόμαστε σε κάτι πιο αφαιρετικό κοντά στην τοποθέτηση του Danto για το τι είναι το έργο τέχνης. Περνάμε από το μιμητικό και αισθητικό κομμάτι στο πιο αφαιρετικό πιο κοντά στον Ιδεατό κόσμο του Πλάτωνα. Επιπλέον, ο Danto ανέφερε πως η κάμερα παράγει κάτι που η όραση μπορεί να ορίσει ως αληθινό χωρίς όμως να είναι και εμφανές αληθινό. Η κάμερα αποτυπώνει στιγμές στον χρόνο τοποθετώντας την μία δίπλα στην άλλη, ενώ η φωτογραφία είναι ένα και μοναδικό στιγμιότυπο στον χρόνο. (Danto, 1998)   Σε μία άλλη θεωρητική προσέγγιση ο Paul Ricoeur χωρίζει την μίμηση σε τρία στάδια. Στο πρώτο ορίζει την οικία και πρωτόλεια αίσθηση που έχουμε για την σειρά των πράξεων, στην δεύτερη την ποιητική σύνθεση αυτών των πράξεων και τρίτη την  αναδιαμόρφωση του πρώτου μη- κατανοητού μέσα από την ποιητική έκφραση. Το στάδιο αυτό αποκτά μεταφορική έννοια και αναφέρεται σε αισθήσεις και συναισθήματα σε αντίθεση με την μίμηση που βασίζεται στην χρονική εξέλιξη των γεγονότων. (Ricoeur, 1984)
Χώρος και χρόνος
Ο Gilles Deleuze αναφέρει ότι ο χώρος και η κίνηση δεν ταυτίζονται. Ο χώρος ανήκει στο παρελθόν και ο χρόνος στο παρόν. Πιο συγκεκριμένα αναφέρει πως ο χώρος είναι διαιρετός ενώ εάν η κίνηση διαιρεθεί αλλάζει φύση. Η κίνηση όσο και να διαιρεθεί έχει μία συγκεκριμένη διάρκεια. Πιο συγκεκριμένα όσο και να διαιρεθούν δύο στιγμές στον χρόνο η κίνηση θα γίνεται πάντα στο ενδιάμεσο τους. Ο μόνος τρόπος για να τις προσεγγίσουμε διαφορετικά είναι ως μία αφηρημένη έννοια. Κατά τον Μπερξόν αυτός είναι και ο τρόπος που ουσιαστικά λειτουργεί και η «ψευδαίσθηση» στην κίνηση του κινηματογράφου.
Στον κινηματογράφο όπως και σε κάθε μέσο προβολής η κίνηση αναπαράγεται σε μία τυχαία στιγμή, την στιγμή της προβολής. Μέσα από την κίνηση δημιουργούνται σχήματα που συνέχεια διαλύονται και αναπλάθονται δημιουργώντας την αίσθηση της συνέχειας. Η σχέση μεταξύ των αντικειμένων και η κίνηση που έχουν είναι αυτή που δημιουργεί ένα όλων με συγκεκριμένη διάρκεια. Το όλων αλλάζει ανάλογα με την σχέση που έχουν τα αντικείμενα μεταξύ τους δημιουργώντας ένα ανοιχτό σύστημα.
Παρόλα αυτά αξίζει να αναφερθεί πως η έννοια του κάδρου που χρησιμοποιείται στην περίπτωση της δημιουργίας του συγκεκριμένου βίντεο είναι σχετικά Κλειστή. Παρόλα αυτά, αν αναλογιστούμε το τι υπάρχει πέρα από το κάδρο, ποια είναι η συνέχεια και το όλον του, τότε αναφερόμαστε σε ένα σχετικά Ανοιχτό κάδρο.  Το κάδρο δημιουργείται από την επιλογή μερών που αποτελούν ένα σύνολο. Ακόμη, συνδέεται με τον κορεσμό ή την αραίωση ανάλογα με την βάση που δίνεται στα αντικείμενα ή το αντικείμενο της σκηνής.  Το κάδρο μπορεί να είναι είτε γεωμετρικό είτε φυσικό.
Αναφερόμενοι στον  Deleuze μπορούμε να ανατρέξουμε στα όσα έχει πει σε σχέση με το μοντάζ. Το μοντάζ είναι αυτό που δημιουργεί το τελικό αποτέλεσμα και την ευρύτερη ιδέα ενός έργου.  Είναι το μέσο για να συγκροτηθεί η εικόνα-κίνηση στον χρόνο. (Deleuze, 2004)
Το κάδρο
Σύμφωνα με το Leon Battista Alberta στο βιβλίο του Περί ζωγραφικής,1435 το ζωγραφικό κάδρο παρομοιάστηκε με ένα ανοιχτό παράθυρο μέσα από το οποίο ο θεατής μπορεί να παρατηρήσει την εικόνα. Σχεδιάζοντας αρχικά ένα τετράγωνο που παρομοιάζεται με ένα παράθυρο ο ζωγράφος παρατηρεί αυτό που θα ζωγραφίσει. (Newhall, 2004)  Μία σημαντική διαφοροποίηση του ζωγραφικού με του κινηματογραφικού κάδρου είναι οι διαστάσεις και οι αναλογίες. Στον κινηματογράφο οι αναλογίες ενός κάδρου είναι σταθερές (16:9). Υπάρχουν διάφοροι τρόποι να δομηθεί ένα κάδρο. Κάποιοι από αυτούς είναι με άξονες, με κάδρο μέσα στο κάδρο, και με ζώνες βάθους. Κάθε κάδρο υποδηλώνει ότι υπάρχει και ένας χώρος πέρα από αυτό δηλαδή εκτός οπτικού πεδίου.  Πολλές φορές στο κινηματογράφο θα δούμε να γίνεται η χρήση του εκτός κάδρου πεδίου για την εξυπηρέτηση του σκηνοθετικού σκοπού. (Κυριακουλάκος, 2015)


Ανάλυση – Σύνδεση με Θεωρία
Αρχικά ως αφήγηση του συγκεκριμένου έργου ορίζεται το συνολικό βίντεο και το πώς το ένα δίπλα στο άλλο δημιουργούν μέσα από την κίνηση μία ροή. Παράλληλα το αντικείμενο του έργου είναι το κάθε βίντεο χωριστά μεμονωμένο. Ο χώρος που δημιουργείται είναι από την ένωση των αντικειμένων. Η κίνηση δημιουργεί μία αφήγηση μέσα από την οποία οργανώνεται ο χρόνος του έργο. Με αυτό τον τρόπο δημιουργείται μία αρχή και ένα τέλος στην κίνηση η οποία απλώνεται στον χρόνο.
Ο λόγος που επιλέχτηκε το βίντεο αντί της χρήσης φωτογραφικού υλικού είναι η κίνηση. Στόχος ήταν η αίσθηση της συνέχειας μέσα στο κάδρο παρά την ασύγχρονη κίνηση. Κατά την εξέλιξη του βίντεο παρατηρούμε ότι σε κάποια σημεία η κίνηση της κάμερας δημιουργεί την αίσθηση της κίνησης στον χώρο του κάδρου περισσότερο από τα βίντεο όπου η κάμερα είναι στατική. Οπότε είναι σημαντικό να γίνει διαχωρισμός της κίνησης που έχει ένα πλάνο βάση των αντικειμένων του σε σχέση με την κίνηση που προδίδει η μετατόπιση της κάμερας.
Τα αντικείμενα δηλαδή το κάθε μικρό βίντεο είναι τα μέρη που δημιουργούν το σύνολο. Ουσιαστικά το γενικό κάδρο δομείται με μικρότερα κάδρα μέσα στο μεγάλο. Ο χώρος που δημιουργείται στο βίντεο είναι μέσα από τα τετράγωνα που δομούν την ευρύτερη σύνθεση. Η σύνθεση του έργου γίνεται μέσα από το μοντάζ.
Σε σχέση με την αφήγηση που περιγράφει ο Αριστοτέλης  θα λέγαμε ότι καθώς ο στόχος του έργου είναι να τοποθετηθεί σε ένα διαδραστικό πλαίσιο όπου η αφήγηση θα είναι τυχαία, θα το τοποθετούσαμε στην επική ποίηση καθώς η χρονική του εξέλιξη είναι τυχαία. Ο χρόνος που εξελίσσεται το ένα βίντεο μετά το άλλο είναι τυχαίος. Αυτό ξεκινάει από την αρχή της δημιουργίας και όπως αναφέρθηκε στις ποιοτικές διαφορές του κάθε βίντεο.

Εξέλιξη
Μία πρώτη ιδέα για εξέλιξη του συγκεκριμένου έργου είναι να χρησιμοποιείται κάθε βίντεο χωριστά ώστε κάθε φορά που τρέχει το βίντεο να τοποθετούνται αυτόματα σε μία νέα τυχαία σειρά δημιουργώντας ένα νέο πλαίσιο αφήγησης μέσα από την χρωματική παλέτα και την κίνηση. Για παράδειγμα αυτό μπορεί να υλοποιηθεί με την processing, δημιουργώντας μία στήλη από θέσεις που τυχαία μπορεί να πάρει το κάθε βίντεο. Στην συγκεκριμένη υλοποίηση θα μπορούσαν να υπάρξουν και κάποιοι περιορισμοί ώστε να δημιουργούνται και πάλι οριζόντιες γραμμές βάση της χρωματικής παλέτας αλλά αυτή την φορά με τυχαία σειρά του κάθε βίντεο στην οριζόντια θέση του αλλά και έπειτα τυχαία τοποθέτηση της κάθε οριζόντιας γραμμής στο κάδρο. Το κάδρο θα μπορούσε να υποστεί μία μεγαλύτερη διαίρεση και να αποτελείται από περισσότερα βίντεο ώστε να υπάρχει ένα μεγαλύτερο εύρος στο αποτέλεσμα του βίντεο.  Ουσιαστικά θα γίνει ένα διαδραστικό κάδρο που θα αλλάζει η δομή του κάθε φορά που παίζει.

#Βιβλιογραφία
Danto, A. (1998). The End of the Art: A Philosophical Defense. History and Theory vol.37. Ανάκτηση από JSTOR: www.jstor.org/stable/2505400
Deleuze, G. (2004). Κινηματογράφος Ι Η εικόνα-κίνηση. Αθήνα: νήσος.
Gallery label. (2004, Σεπτέμβριος). 'pompeii', Hans Hofmann, 1959. Ανάκτηση από Tate: https://www.tate.org.uk/art/artworks/hofmann-pompeii-t03256
Newhall, B. (2004). The History of Photography. New York: The Museum of Modern Art.
Ricoeur, P. (1984). Time and Narrative. London: The University of Chicago.
Taylor, R. (2004). 'the Rhine Ii', Andreas Gursky, 1999. Ανάκτηση από https://www.tate.org.uk/art/artworks/gursky-the-rhine-ii-p78372
ΑΡΙΣΤΟΤΕΛΗΣ. (2008). Ποιητική. Θεσσαλονίκη: Ζήτρος .
Κυριακουλάκος, Π. &. (2015). Το κινηματογραφικό κάδρο. Στο Η οπτικοακουστική κατασκευή. Αθήνα: Σύνδεσμος Ελληνικών Ακαδημαϊκών Βιβλιοθηκών.
